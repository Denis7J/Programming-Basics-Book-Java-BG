# Предговор

Книгата "**Основи на програмирането**" е официален учебник за **курса "Programming Basics"** в Софтуерния университет (СофтУни): [https://softuni.bg/courses/programming-basics](https://softuni.bg/courses/programming-basics). Книгата запознава читателите с писането на **програмен код** на начално ниво (basic coding skills), работа със **среда за разработка** (IDE), използване на **променливи** и данни, **оператори** и **изрази**, работа с **конзолата** (четене на входни данни и печатане на резултати), използване на условни конструкции (**`if`**, **`if-else`**, **`switch-case`**) и цикли (**`for`**, **`while`**, **`do-while`**, **`for-each`**). Използват се езикът за програмиране **C#** и средата за разработка **Visual Studio**. Обхванатият учебен материал дава базова подготовка за по-задълбочено изучаване на програмирането и подготвя читателите за приемния изпит в СофтУни.

<table><tr><td><img src="/assets/alert-icon.png" style="max-width:50px" /></td>
<td>Тази книга ви дава само <b>първите стъпки към програмирането</b>. Тя обхваща съвсем начални умения, които предстои да развивате години наред, докато достигнете до ниво, достатъчно за започване на работа като програмист.</td>
</tr></table>

## За Софтуерния университет (СофтУни)

Софтуерният университет (СофтУни) е **най-мащабният учебен център за софтуерни инженери в България**. През него преминават десетки
хиляди студенти всяка година. СофтУни отваря врати през 2014 г. като продължение на усилията на Светлин Наков масирано да изгражда **качествени софтуерни специалисти** чрез истинско образование, което комбинира фундаментални знания със съвременни софтуерни технологии и много практика.

Софтуерният университет дава **качествено образование**, **професия**, **работа** и **възножност за изкарване на бакалавърска диплома** за програмисти, софтуерни инженери и ИТ специалисти. СофтУни изгражда изключително успешно трайна **връзка между образование и индустрия**, като си сътрудничи със стотици софтуерни фирми и осигурява работа и стажове на своите студенти и предоставя качествени специалисти за софтуерната индустрия.

### Безплатните курсове по програмиране в СофтУни

Софтуерният университет (СофтУни) организира **безплатни курсове по програмиране за напълно начинаещи** из цяла България. Целта е **всеки, който има интерес** към програмиране и технологии, **да опита програмирането** и да се увери сам дали е за него и дали иска да се занимава сериозно.

Курсът има за цел да ви запознае с **основните логически концепции** от света на софтуерната разработка, които ще можете да приложите при всеки един език. Това включва **типове данни**, **променливи**, **условни конструкции**, **цикли** и много други любопитни начини за изграждане на програмна логика. Обучението е **изключително практически насочено**, което означава, че **силно ще се набляга на упражнения**, а вие ще имате възможността да приложите знанията си дори още докато ги усвоявате!

### Judge системата за проверка на задачите

СофтУни Judge системата представлява **автоматизирано тестване на задачи чрез поредица от тестове**, извършващо се през Интернет. Предаването и проверката на задачите се извършва в **реално време**. Всеки **успешно** преминат тест дава предвидените за него точки. За всяка задача **системата пази най-високия постигнат резултат**. Ако качите решение с грешен код или по-слаб резултат от предишното ви изпратено, системата няма да ви отнеме точки. Изходните резултати на вашата програма се **сравняват** от системата **символ по символ**. Всеки **излишен символ, липсваща запетайка или интервал** ще доведе до 0 точки на съответния тест. **Изходът**, който Judge системата очаква, е **описан във всяка задача** и към него **не трябва да се добавя нищо повече**.

**Пример:**
Ако в изхода се изисква да се отпечата число (напр. 25), не извеждайте описателни съобщения като „The result is 25“, а отпечатайте точно каквото се изисква (само числото).

Системата е достъпна от [https://judge.softuni.bg/](https://judge.softuni.bg/). За вход използвайте автентикацията си от сайта [https://softuni.bg/](https://softuni.bg/)

### Официалeн сайт на книгата

Книгата може да бъде намерена и в Интернет на адрес: [https://csharp-book.softuni.bg](https://csharp-book.softuni.bg)

### Форум за вашите въпроси

Задавайте вашите въпроси тук: [https://softuni.bg/forum](https://softuni.bg/forum)

### Официална FB група на книгата

// TODO

## Как се става програмист?

Относно концепция "Как се става програмист" смятаме, че има 4 основни групи умения, които всички програмисти трябва да имат (както сега, така и за в бъдеще):

### Умение #1 – Да кодите (20%)

Да се научите да кодите формира около 20% от минималните умения на програмиста.

* работа с променливи, проверки, цикли
* ползване на функции/методи/обекти
* работа с данни: масиви, списъци, хешове 

**Езикът за програмиране няма значение** за това умение!

### Умение #2 – Алгоритмично мислене (30%)

Алгоритмичното (логическо, инженерно, математическо) мислене формира около 30% от минималните умения на програмиста.

* развива се чрез решаване на **много (1000+) задачи** по програмиране
* помагат физика, математика и/или подобни науки (но не са задължителни!)
* способността да решавате задачи е изключително важна за програмиста

**Езикът за програмиране няма значение** и за това умение!

### Умение #3 – Фундаментални знания за професията (25%)

Фундаментални знания и умения за програмирането и разработката на софтуер и компютърните науки формират около 25% от минималните умения на програмиста.

* **ООП** – обектно-ориентирано програмиране: класове, обекти, наследяване, полиморфизъм, абстракция
* **функционално програмиране** - ламбда функции, функции от по-висок ред
* **бази данни** - SQL, релационни, нерелационни
* **софтуерното инженерство** - сорс контрол системи (Git), управление на задачи, софтуерен дизайн, архитектури, управление на проекти
* **уеб технологии** - HTML, CSS, JS, HTTP, DOM, AJAX, REST и т.н.
* **мрежово програмиране** - мрежови протоколи, мрежова комуникация
* **паралелно програмиране и асинхронност**
* **структури от данни и алгоритми**

**Езикът за програмиране няма значение** и за това умение!

### Умение #4 - Езици за програмиране и софтуерни технологии (25%)

Езиците за програмиране и технологиите за софтуерна разработка формират 25% от минималните умения на програмиста.
За тези умения вече **езикът за програмиране има значение**.

* **Обърнете внимание**: само за тези 25% от професията има значение езикът за програмиране!
* **За останалите 75% от уменията няма значение езикът** и тези умения са устойчиви във времето и преносими между различните езици и технологии.

Примерни често използвани езици и технологии (software development stacks):

* **C#** + ООП, ФП, класовете от .NET + база данни SQL Server, Entity Framework, ASP.NET MVC, HTTP + HTML + CSS + JS + DOM + jQuеry
* **Java** + Java API classes + ООП + ФП + бази данни + MySQL + HTTP, уеб програмиране + HTML + CSS + JS + DOM + jQuery + JSP/Servlets + Spring MVC или Java EE / JSF
* **PHP** + ООП + бази данни + MySQL + HTTP, уеб програмиране + HTML + CSS + JS + DOM + jQuery + Laravel / Symfony / друг MVC framework за PHP
* **JavaScript** (JS) + ООП + ФП + бази данни + MongoDB, MySQL + HTTP, уеб програмиране + HTML + CSS + JS + DOM + jQuery + Node.js + Express + Angular + React
* **Python** + ООП + ФП + бази данни + MongoDB, MySQL + HTTP, уеб програмиране + HTML + CSS + JS + DOM + jQuery + Django
* **C++** + ООП + STL + Boost + native development + бази данни + HTTP + други езици
* **Swift** + MacOS + iOS, Cocoa + Cocoa Touch + XCode + HTTP + REST + други езици

### Езикът за програмиране няма значение

* **Разликата между езиците за програмиране** и по-точно в уменията на програмистите на различните езици и технологиите от тяхната екосистема, е в около **10-20% от уменията**.
* Всички програмисти имат около **80-90% еднакви умения**, които не зависят от езика!
* Колкото повече езици и технологии владеете, толкова по-бързо учите нови и толкова по-малко усещате разлика между тях.

Можем да заключим, че **езикът за програмиране почти няма значение**!!
Има значение да се научите да **кодите** (20%), да се научите да **мислите алгоритмично** и да **решавате проблеми** (30%), да имате **фундаментални знания по програмиране и компютърни науки** (25%) и да владеете **конкретен език за програмиране и технологиите около него** (25%).

## Авторски колектив

TODO

## Защо избрахме езика C#?

Избрахме езика **C#**, защото е **съвременен език** за програмиране от високо ниво и същевременно е **подходящ** за **начинаещи**. Като употреба е **широкоразпространен**, съответно дава много **перспективи** за развитие. **Синтаксисът** му е сравнително **елементарен**, което от своя страна го прави **лесен** за научаване.


## Лиценз

Книгата се разпространява безплатно в електорнен формат под отворен лиценз [CC-BY-NC-SA](https://creativecommons.org/licenses/by-nc-sa/4.0/).
