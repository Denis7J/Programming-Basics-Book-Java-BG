# Заключение

Ако сте **прочели цялата** книга и сте стигнали до заключението, **поздравления**! Вече сте направили **първата стъпка** от изучаването на **професията на програмиста**, но имате още доста **дълъг път** докато станете **истински добри** и превърнете **писането на софтуер** в своя **професия**.


## Тази книга е само първа стъпка!

**Настоящата** книга по основи на програмирането е само **първа** стъпка от изграждането на **уменията** на един програмист. Ако сте **успели** да решите **всички** задачи, то това означава, че сте **получили ценни знания** за принципите на програмиране с езика `C#` на **базисно** ниво. Тепърва ви предстои да изучавате **по-задълбочено** езика, както и да развивате **алгоритмичното** си мислене. Ако **не** сте **успели** да решите **всички** задачи или **голяма** част от тях, върнете се и ги решете. Помнете, че за да **станете програмисти** се изискват **много труд и усилия**. Без да практикувате сериозно програмирането, няма как да го научите! 


## Накъде да продължим след тази книга?

С тази **книга** сте поставили **основи**, благодарение на които ще ви е **лесно** да **продължите** да се развивате като **програмисти**. Ако се чудите как да **продължите** развитието си, имате няколко **възможности**.

**Първата** е да **започнете** своето обучение по цялостната **програма** на **СофтУни** за **софтуерни инженери**. За да се **запишете** в СофтУни е нужно да се явите на **изпит** по **Programming Basics (`C#`)**, за който тази книга **напълно** ви **подготвя**. **Учебният план** на програмата е **комбинация** от **курсове по програмиране** и **технологии**, изцяло насочени към **усвояване** на фундаментални **познания** и **придобиване** на **практически умения** за работа с най-съвременните софтуерни технологии. **Формите на обучение** са **присъствена** и **онлайн**, като предоставят **избор** между 4 професии - **`C#`**, **`Java`**, **`JavaScript`** и **`PHP`**. Всяка професия се състои от **модули** с продължителност от 4 месеца, като всеки модул съдържа 2 или 3 курса. **Учебните занятия** са разделени на **лекции** и **упражнения**, а всеки курс завършва с **практически изпит и/или проект**. 

**Другата** възможност е да **продължите** развитието си извън СофтУни. Можете да запишете или да следите **видео курсове**, които разглеждат в по-голяма **дълбочина** програмирането със C# (или друг език за програмиране, който искате да изучите), както и да четете **книги** на тази тематика. В Интернет има голям набор от **свободни ресурси** като книги и учебници, които са свързани с кодене. Препоръчително е да следите и **форуми**, в които можете да получите помощ относно даден проблем.


## Онлайн общности за стартиращите в програмирането

Ето някои **линкове**, които могат да са от полза: 

* https://softuni.bg/ - Официален **уеб сайт** на **СофтУни**
* https://softuni.bg/forum - Официален **уеб сайт** на **форума на СофтУни**. Тук можете да откриете **отговори** на въпросите, които имате, както и да **зададете** такъв, ако не откривате решение на даден проблем
* https://www.facebook.com/SoftwareUniversity/ - Официална **страница** на **СофтУни** във **Facebook**
* http://www.introprogramming.info/ - Официален **уеб сайт** на книгите **"Въведение в програмирането"** със `C#` и `Java` на Светлин Наков и колектив. Книгите разглеждат по-задълбочено езиците за програмиране `C#` и `Java`
* http://stackoverflow.com/ - **Stack Overflow** е един от **най-големите** в световен мащаб **форуми** за програмисти, в който ще намерите **помощ** за голям набор от езици за програмиране
* https://msdn.microsoft.com/ - Официален **уеб сайт** на **Microsoft** за връзка с програмисти. Сайта **предоставя** богата колекция от **информация**, **документация** и **дискусии**, свързани не само със **`C#`**, но и с всичко, засягащо операционната система Windows и приложенията на Microsoft
* https://www.dotnetperls.com/ - Уеб сайт с множество **обяснения** и **примери** как работи даден **код** на **`C#`** (предпочитан от начинаещи)
* https://www.visualstudio.com/downloads/ - Официален **уеб сайт** на **Microsoft**, от който можете да **свалите безплатната версия** на **Visual Studio** - **Community**


## Успех на всички!

От името на целия авторски колектив ви **пожелаваме неспирни успехи в професията и живота**!
